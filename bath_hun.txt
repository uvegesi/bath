4. Fürdő
A fürdőkben egyre gyakoribb a különböző beléptető és fürdőn belüli mozgást rögzítő
rendszerek alkalmazása. Egy fürdő a szolgáltatások fejlesztése miatt szeretné a vendégek
fürdőzési szokásait felmérni. Ezért egy napi forgalomból véletlenszerűen választották ki
a vendégek adatait.
A fürdő négy elkülönített részleggel rendelkezik. A vendégek a fürdő részlegeit az öltözőből
kilépve az átjárón keresztül érhetik el, és a fürdőből távozni is az öltözőn keresztül tudnak.
Minden vendég a belépéskor egy karszalagot kap. A karszalagon lévő érzékelő minden
részlegbe való belépést és kilépést rögzít. Minden vendég az öltözőt egyszer hagyja el – ekkor
lép a fürdő belső területére –, és egyszer megy be az öltözőbe – ekkor hagyja el a fürdőt. A nap
folyamán már nem jön vissza ismét a fürdőbe. A fürdő 6 órától 20 óráig tart nyitva.
A szóközökkel tagolt furdoadat.txt fájl maximálisan 800 adatsort tartalmazhat.
A fájlban 100 fürdővendég adatai vannak. A lista vendégenként csoportosított, azon belül idő
szerint rendezett. A vendégek sorrendjét az öltözőből való kilépés ideje szabja meg.
 A sor első értéke egy háromjegyű szám, ami a vendég azonosítója.
 A sor második értéke a fürdőrészleg azonosítója.
Részleg Azonosító
Öltöző 0
Uszoda 1
Szaunák 2
Gyógyvizes medencék 3
Strand 4
 A sor harmadik értéke 0, ha a vendég az adott
részlegre belépett; és 1, ha kilépett a részlegből.
 A sor negyedik, ötödik és hatodik értéke az adott
részlegbe való belépés vagy kilépés időpontja óra perc másodperc formában,
24 órás alakban.
Például:
453 0 1 6 15 27
453 1 0 6 17 19
453 1 1 6 52 56
453 0 0 6 56 32
…
266 0 1 16 7 52
266 4 0 16 9 30
…
A példában a 453-as és a 266-os azonosítóval rendelkező vendég néhány adata látható.
A 453-as vendég 6:15:27-kor lépett ki az öltözőből és 6:17:19-kor lépett be az uszodába.
Az uszodából 6:52:56-kor lépett ki, majd 6:56:32-kor bement az öltözőbe.
Készítsen programot, amely a furdoadat.txt állomány adatait felhasználva az alábbi
kérdésekre válaszol! A program forráskódját mentse furdostat néven! (A program
megírásakor a felhasználó által megadott adatok helyességét, érvényességét nem kell
ellenőriznie, feltételezheti, hogy a rendelkezésre álló adatok a leírtaknak megfelelnek.)
A képernyőre írást igénylő részfeladatok eredményének megjelenítése előtt írja a képernyőre
a feladat sorszámát (például: 4. feladat)! Az ékezetmentes kiírás is elfogadott.
Informatika
emelt szint
1511 gyakorlati vizsga 13 / 16 2017. május 15.
Azonosító
jel:

1. Olvassa be a furdoadat.txt fájl tartalmát!
2. Írja a képernyőre, hogy az első és az utolsó vendég mikor lépett ki az öltözőből!
3. Határozza meg és írja ki a képernyőre, hogy hány olyan fürdővendég volt, aki az öltözőn
kívül csak egy részlegen járt és azt a részleget csak egyszer használta!
4. Határozza meg, hogy melyik vendég töltötte a legtöbb időt a fürdőben! A vendég
azonosítóját és a fürdőben tartózkodás idejét írja ki a képernyőre! A fürdőben a legtöbb
időt töltő vendégek közül elegendő egy vendég adatait megjelenítenie.
5. Készítsen statisztikát, hogy 06:00:00-08:59:59 óra között, 09:00:00-15:59:59 óra között
és 16:00:00-19:59:59 óra között hány vendég érkezett a fürdőbe! Az eredményt írja ki
a képernyőre a mintán látható formában!
6. Készítsen egy listát a szauna részlegen járt vendégekről és az általuk ott töltött időről!
A vendég azonosítóját és a részlegen eltöltött időt a szauna.txt fájlba írja ki!
A fájlban egy sorban a vendég azonosítója és szóközzel elválasztva a részlegen eltöltött
idő szerepeljen óra:perc:másodperc formában! Ügyeljen arra, hogy egy vendég a szauna
részlegben a nap folyamán többször is járhatott!
7. Készítsen egy listát, amelyben megadja, hogy az egyes részlegeket hányan használták!
Az eredményt a minta szerint írja ki a képernyőre! Ha egy vendég egy részlegen
többször is járt a nap folyamán, azt a statisztikában csak egynek számolja!
Minta a szöveges kimenetek kialakításához:
2. feladat
Az első vendég 6:14:56-kor lépett ki az öltözőből.
Az utolsó vendég 18:35:37-kor lépett ki az öltözőből.
3. feladat
A fürdőben 33 vendég járt csak egy részlegen.
4. feladat
A legtöbb időt eltöltő vendég:
306. vendég 6:41:19
5. feladat
6-9 óra között 9 vendég
9-16 óra között 45 vendég
16-20 óra között 46 vendég
7. feladat
Uszoda: 41
Szaunák: 52
Gyógyvizes medencék: 54
Strand: 48 